---
title: Cando leva acento mais e cando non?
summary: Hai numerosos recursos na rede en que se ocupan desta cuestión.
tags:
  - post
  - semana-6
eleventyExcludeFromCollections: false
---
Abaixo deixo a ligazón a dous moi útiles:

Vídeo do **\#DígochoEu**: [Non confundas “mais”, “máis” e “e mais”](http://www.crtvg.es/informativos/non-confundas-mais-mais-e-e-mais-digochoeu)

Post sobre esta palabra no blog **Dúbidas do galego**: [Mais](https://dubidasdogalego.wordpress.com/2012/05/28/mais/)

A regra de ouro é que a palabra máis sempre, sempre leva acento, non sendo en dous casos:

**1. Cando *mais* é unha conxunción adversativa.**

> Ex.: Ten moitos méritos, mais non os suficientes para oposto.

Saberemos que se trata dunha conxunción adversativa, se a podemos substituír por *pero*.

> Ex.: Ten moitos méritos, pero non os suficientes para o posto.

**2. Cando é unha conxunción copulativa. Neste caso pode ir soa (*Eu mais ti entendémonos ben*) ou dentro da locución *e mais* (*Fíxoo Xoán e mais un amigo).***

Saberemos que é unha conxunción copulativa, se a podemos substituír pola conxunción *e* e o significado da oración non varía.

> Ex.: Eu e ti entendémonos ben / Fíxoo Xoán e un amigo

- - -

## Exercicios

1. Acentúa *mais* cando corresponda:

* Burela é un dos portos mais importantes da costa cantábrica.
* Sempre quere mais, nunca ten abondo.
* Ía dicir unha cousa, mais vou calar a boca.
* As mais das veces non sei o que dicir.
* Á cea veño eu só, os mais foron ver un partido.
* Sete mais tres son dez.
* Que traxe mais elegante levas!
* Deixou a mais da comida no prato.
* Estou moi cansada, non quero traballar mais.
* Non tes mais que pedilo e é teu!
* Había mais de dez persoas á porta.
* Temos que axudar aos que máis o necesitan.
* Un paso mais e xa chegamos.