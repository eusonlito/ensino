---
title: Instrucións para lavarmos as mans correctamente
summary: Nestes tempos de coronavirus xa todos sabemos da importancia vital
  deste pequeno xesto.
tags:
  - post
  - semana-8
eleventyExcludeFromCollections: false
---
Lavarmos as mans, unha acción cotiá que todos realizabamos sen pensar moito, tornouse agora nun xesto fundamental para frearmos o espallamento do coronavirus. De aí a importancia de que todos aprendamos a facelo do xeito adecuado. Para axudarnos nesta tarefa, axiña xurdiron na rede moitas iniciativas pensadas para aprendermos a técnica para unha correcta hixiene de mans. Unha delas é o xerador de cartaces:

[Wash your lyrics](https://washyourlyrics.com/)

Trátase dunha ferramenta creada por un deseñador e programador inglés chamado William que permite xerar automaticamente pósters ou cartaces coas intrucións para lavares as mans a partir da túa canción preferida.

O xerador de cartaces permite dúas opcións:

1. Xerar un cartaz a partir da canción do artista que queiramos. Neste caso, teremos que premer enriba da pestana canción (song) e completarmos os campos: 

* Escribir o título da canción en Song title 
* Escribir o nome do artista que a canta en Song artist
* Escoller se queremos lavar as mans con xabón (soap) ou con xel (gel) 
* Escoller o ton de pel das mans que van aparecer no noso póster
* Xerar o noso póster clicando en Generate.

2. Xerar un póster a partir dun texto que nós lle deamos. Para isto, teremos que premer sobre a pestana Custom e escribilo dentro do cadro.  Isto último foi o fixen eu e velaquí o resultado: 

   ![imaxe](/static/img/cartaz-lavado-mans.png)

- - -

## Exercicio

1. Localizade todos os verbos en imperativo que hai no cartaz que xerei eu.

<e-validate>Ver as solucións</e-validate>

2. Usade o xerador para crear vós un cartaz para unha residencia de anciáns. Tedes que ter en conta que en Galiza o habitual é usarmos as formas de respecto vostede ou vostedes para tratar as persoas dunha certa idade, xa que logo, facede as adaptacións necesarias nos textos.

- - -

Outra iniciativa para concienciar a poboación da importancia de lavar as mans é esta canción lanzada polo Ministerio de Sanidade de Vietnam: 

<iframe width="560" height="315" src="https://www.youtube.com/embed/BtulL3oArQw" frameborder="0" allow="accelerometer; autoplay; encrypted-media; gyroscope; picture-in-picture" allowfullscreen></iframe>

En [Disquecool](https://www.disquecool.com/) publicaron un artigo moi interesante sobre esta campaña de concienciación que podedes ler premendo nesta ligazón:

[A eurovisiva canción coa que Vietnam lembra lavar as mans contra o coronavirus](https://www.disquecool.com/2020/03/16/a-eurovisiva-cancion-coa-que-vietnam-lembra-lavar-as-mans-contra-o-coronavirus/)